---
title: "Raycast: Geliştiriciler İçin Üretkenlik Aracı"
description: Mac kullanıcıları ve özellikle geliştiriciler için Spotlight'ınızın yerini alacak ve her işleminizi hızlandıracak bir alternatif olan Raycast ile işlerinizi kolaylaştırın.
header: https://i.imgur.com/qbcWt2X.jpg
tags:
  - yazılım
  - üretkenlik
  - mac
  - araçlar
createdAt: 01/19/2022
related:
  - must-ne-izlediginizi-bilin
  - premid-nasil-kullanilir
---

Raycast, **Mac'iniz** için hızlı, özelleştirilebilen, birçok görevi yerine getirebilen, hesaplamalar yapabilen ve işlerinizi kolaylaştırmak için tasarlanmış eklentiler ile genişletilebilen ekosisteme sahip bir araçtır. Bu araç, macOS'de yüklü gelen [Spotlight](https://developer.apple.com/design/human-interface-guidelines/macos/system-capabilities/search-and-spotlight/) aracının yerini almak için, Spotlight'ın yaptığı şeylere ek olarak birçok farklı şey yapabilen bir araçtır.

Hali hazırda bir Spotlight kullanıcısıysanız, Spotlight'ın işlerinizi, dosya bulmayı, basit işlemler yapmayı ve uygulamaları açmayı ne kadar kolaylaştırdığını biliyorsunuzdur. Raycast ise bunların hepsini alıp, üzerine onlarca özellik ekleyerek, eklentiler ile geliştirilebilir bir ekosistemi sizlere sunuyuyor.

<blog-image-container>
  <smart-figure src="https://i.imgur.com/HSmpI2Y.png" caption="Spotlight arayüzü"></smart-figure>
  <smart-figure src="https://i.imgur.com/duO9jUW.png" caption="Raycast arayüzü"></smart-figure>
</blog-image-container>

Raycast'in işleri nasıl kolaylaştırdığını sadece kullanarak anlayabileceğiniz için bu yazıda sadece bu uygulamanın beğendiğim ve her gün sıkça kullandığım birkaç özelliğinden bahsedeceğim. Eğer hemen indirip denemek istiyorsanız [buradan](https://www.raycast.com/) sitesine ulaşabilir ve ücretsiz olarak indirebilirsiniz.

### Hızlı ve Şık

Raycast, native kodlar ile yazıldığı ve tamamene Mac'e ve yeni Apple işlemcisi M1 ile uyumlu olduğu için sisteminizi yormadan ve size de hızlı bir deneyim sunarak çalışır. Aynı zamanda modern ve inanılmaz şık tasarımı ile kesinlikle Mac'e yakışan bir hissiyat sağlar. Raycast, aynı sisteme gömülü bir uygulama gibi, sade, şık, hızlı ve güçlüdür.

<smart-figure src="https://i.imgur.com/aotDCrb.png"></smart-figure>

Spotlight'ı <kbd>⌘</kbd> <kbd>Space</kbd> kombinasyonu ile başlatırken, Raycast'i varsayılan olarak <kbd>Option</kbd> <kbd>Space</kbd> kombinasyonu ile başlatırsınız, böylece ikisini de birlikte kullanabilir, veya Raycast'in dokümanlarında bulunan "Spotlight yerine kullanma" başlığı altında nasıl Spotlight'ı kapatıp onun yerine Raycast'i kullanabileceğinizi öğrenebilir ve böylece iki farklı tuş kombinasyonu hatırlamak zorunda kalmazsınız.

## Özellikler

Raycast'de Spotlight'da olduğu gibi **dosya arama**, önizlemelerini gösterme, **uygulama arama ve başlatma**, **internet üzerinde arama**, **kelime anlamı-sözlük** gibi özelliklerinin yanı sıra aşağıda listeleyeceğim özellikler de mevcuttur.

Raycast'in içerisinde, **yukarıdakiler dışında** yüklü olarak gelen özelliklerden bazıları, **Kopyalanan Öğeler**, **Pencere Yönetimi**, **Yarı-Gelişmiş Takvim**, **Hatırlatıcılar**, **Pratik Bağlantılar**, **Gelişmiş Hesaplamalar**, **Bloklar**, **Sistem Araçları**, **Script Komutları**, ve sayamadığım, [kendi sayfalarındaki](https://www.notion.so/Raycast-Manual-d5c85a7694dc4e4088b8b93557ea6d2d) geriye kalan özellikler bulunuyor.

### Kopyalanan Öğeler

Kopyalanan öğeler, daha önce herhangi bir uygulamadan kopyaladığınız yazı, metin, renk kodları, resim ve bağlantı gibi şeylerin kaydını tutan, istediğiniz zaman Raycast'i açıp arama yerinden veya ayarlardan bir tuş atayarak açabileceğiniz bir eklentidir.

<smart-figure src="https://i.imgur.com/5AH9feA.jpg"></smart-figure>

Yukarıda gördüğünüz ekran görüntüsündeki gibi, sadece kopyalanan içeriği değil, aynı zamanda kaç kere kopyalandığını, en son ne zaman kopyalandığını görebilir, tekrar panoya kopyalayabilir, bir _blok_ olarak kaydedebilir veya tarayıcıda açabilirsiniz.

### Pencere Yönetimi

Neredeyse her Mac kullanıcısının işletim sisteminin zayıf pencere yönetim seçenekleri olmasından dolayı yüklediği ek uygulamaların da yerini alabilen Raycast, bu alanda da güzel bir araç sunuyor.

<smart-figure src="https://i.imgur.com/yMc8yCZ.jpg"></smart-figure>

Bu özelliği her ne kadar kullanmasam da büyük veya ikinci bir monitöre sahip olan kullanıcılar için önemli olduğunu ve Raycast üzerinden bu seçeneklere kısayol atayarak bu işlemleri kolaylaştırılabileceğini biliyorum. Bu özellik hakkında daha fazla bilgi ve özelliğin çalışırken haldeki videosunu görmek isterseniz [buradan](https://www.notion.so/Window-Management-30b5f3e5210e43ebb63969cfc8cda717) resmi sitedeki sayfaya ulaşabilirsiniz.

### Yarı-Gelişmiş Takvim

Raycast, bu eklentisinde, yarı gelişmiş olarak belirtsem dahi ve her ne kadar sizlere inanılmaz bir takvim deneyimi sunmasada, bir takvimden veya hatırlatıcıdan beklediğiniz her şeyi sunuyor. Gelecek olan planınızı, sonraki günlerdeki planlarınızı, yaklaşan etkinlikleri görebilir ve katılım sağlanabilen etkinliklere direkt olarak komut menüsünden katılabilirsiniz.

<smart-figure src="https://i.imgur.com/i3OEAvD.jpg"></smart-figure>

Zoom sınıflarına girmek, arkadaşlarımın doğum tarihlerini kaçırmamak için sürekli elimin altında böyle bir şey olması işlerimi çok kolaylaştırıyor. Aynı zamanda buna tuş kombinasyonu veya kelime kısayolu ekleyerek de çalıştırabilirsiniz.

### Hatırlatıcılar

Mac üzerindeki uygulamasının yanı sıra, benim Raycast üzerindeki halini daha çok beğendiğim, hızlı, pratik ve kolay bir arayüzle hatırlatıcılarınızı düzenlemenizi sağlayan bu eklenti ile de iCloud'daki hatırlatıcılarınızı düzenleyebilirsiniz.

<smart-figure src="https://i.imgur.com/cOroLFv.jpg"></smart-figure>

Sağ altta gördüğünüz açılabilir komut penceresi Raycast'deki tüm eklentilerin kontrol kısmıdır. Bu kısımda bulunduğunuz eklentinin veya sayfanın komutlarını görebilir, <kbd>⌘</kbd> <kbd>K</kbd> ile bu paneli hızlıca açıp komutların kısayollarını görebilir veya listeden seçebilirsiniz.

### Pratik Bağlantılar

Bu eklenti ile sevdiğiniz servislere veya sitelere hızlı bağlantılar oluşturabilir, oluşturduğunuz bağlantılarda Raycast üzerinden gireceğiniz parametreleri kullanabilir ve otomatik sistemler oluşturabilirsiniz.

<smart-figure src="https://i.imgur.com/RIfRzvJ.jpg"></smart-figure>

Bu konu hakkında da daha fazla bilgi ve Çeviri için oluşturulmuş hızlı bağlantı örneği için resmi sitedeki [bu sayfaya](https://www.notion.so/Quicklinks-8cc9c64a077a440189858c074492e8d8) göz atabilirsiniz.

### Gelişmiş Hesaplamalar

Sadece matematik işlemleri yapmak yerine, tarihler arası fark hesaplama, döviz çevirme, başka şehirlerin-ülkelerin saatlerini gösterme, yüzde hesaplama gibi şeyler yapabilen Raycast'in hesap makinesi algoritmasını kullanarak bunların hiçbiri için tarayıcınızı açmanıza ihtiyaç kalmayacak.

<blog-image-container>
  <smart-figure src="https://i.imgur.com/qYXULbz.jpg"></smart-figure>
  <smart-figure src="https://i.imgur.com/pPdMi9h.jpg"></smart-figure>
</blog-image-container>

Bu ve bunun gibi birçok çevirmeyi yapabilen, harika bir mekanizmaya sahip olan bu hesaplayıcının en çok kullandığım özelliği tarih hesaplama ve döviz çeviricidir. Tam listeye resmi sitedeki [bu sayfadan](https://www.notion.so/Calculator-8bf30191faa24f43b4363cbf1d00c01b) ulaşabilirsiniz.

### Bloklar

Snippets olarak geçen bu özelliğin amacı, önceden ekleyeceğiniz notları, parçaları, yani blokları kaydedip, daha sonra Raycast üzerinden hızlıca erişmenize olanak sağlamaktır. Aynı zamanda bu bloklara kısayol atayarak o kısayolu Mac'inizde herhangi bir yere yazdığınızda Raycast'den ayarladığınız şeyin gözükmesini sağlayabilirsiniz, buna örnek olarak `@` yazıldığında mail adresinizi yazmasını, `!site` yazdığınızda ise sitenizin bağlantısının çıkmasını sağlamak gibi şeyler yapabilirsiniz.

<smart-figure src="https://i.imgur.com/Pz91ghE.jpg"></smart-figure>

Bunların yanı sıra, bloklarınızın sayısı arttıkça aradığınız bloğu bulmanızı kolaylaştıracak bir arama kutusu, en sık kullandığınız notları sabitleme özelliği ile de aradığınız şeyi kolayca bulabilirsiniz.

### Sistem Araçları

Sistemi yeniden baslatmak ve ses seviyesini değiştirmekten, Bluetooth, Wifi ve bunlar gibi diğer sistem seçeneklerini değiştirmeye, kolay ve hızlıca ulaşmanızı sağlayan bu araçlar ile Raycast'den çıkmadan direkt olarak sistem ayarlarınıza düzenleyebilirsiniz.

<smart-figure src="https://i.imgur.com/XI3Lkhx.png"></smart-figure>

Aynı zamanda bunlara yine Raycast ayarlarından kısayollar atayarak tek bir tuşla çöp kutunuzu boşaltabilir, tüm diskleri çıkartabilir, veya bilgisayarınızı uyku moduna alabilirsiniz. Bu konuda bir video ve daha fazla ayrıntıyı resmi sitedeki [bu sayfadan](https://www.notion.so/System-7a0992575e5143ad9a92822391f43f00) bulabilirsiniz.

### Script Komutları

Bu araç ile normal kullanıcılardan ziyade geliştiriciler, yazdıkları scriptleri Raycast'e ekleyerek menüden seçebilir, parametrelere ulaşabilir ve bu parametreleri kullanarak scriptleri ile Raycast'e çıktı verip birçok farklı şey yapabilirler.

<smart-figure src="https://i.imgur.com/rJuW4iT.gif"></smart-figure>

Raycast'in resmi sitesinde de belirtildiği gibi bu komutun kullanım alanları tamamen sizin hayal gücünüze bağlıdır, yaptığınız script komutlarını göstererek birçok şeyi kolaylaştırabilirsiniz, tek tuşla gizli dosyaları göstermeye ayarlayabilir, tekrar tek bir tuşla evinizdeki akıllı ışıkları kapatabilir ve böyle birçok işlem gerçekleştirebilirsiniz.

## Mağaza

Sadece bu kadar özelliği olduğunu düşündüyseniz, yanıldınız, şimdiden bu yazı oldukça uzun oldu fakat Raycast'i anlatırken Raycast Mağazasını anlatmadan geçemezdim. Bu mağaza, basitçe, **açık-kaynak**, geliştiricilerin hazırladığı eklentilerin olduğu bir mağazadır. Raycast'in içerisinde gelen gömülü özelliklerin yanı sıra Raycast geliştiricilerinin hazırladığı araçlar ve yöntemler ile React kullanarak bu işi bilen herkes kendi eklentisini oluştFurabilir, incelenmesi için ekibe (GitHub üzerinden) yollayabilir, onaylanır onaylanmaz tüm Raycast kullanıcılarının mağazasından ulaşılabilir bir duruma getirebilir. Bu yönteme benzer bir yöntemi biz PreMiD üzerinde de kullanıyoruz, eğer ona da bakmak isterseniz [buraya](/blog/premid-nasil-kullanilir) tıklayabilirsiniz.

<smart-figure src="https://i.imgur.com/Ort4YDj.jpg"></smart-figure>

Bu mağazadan, uygulamada olmayan, fakat diğer geliştiricilerin açık-kaynak olarak geliştirip paylaştığı eklentileri kolayca indirebilir, Raycast arayüzüne ekleyebilir ve hemen çalıştırabilirsiniz. Burada bulunan eklentilerin tamamı Raycast ekibi tarafından incelenip onaylandıktan sonra mağazaya eklendiği için herhangi bir sorun teşkil etmez ve tüm standartlara uyduğu kontrolü de yapıldığı için kaliteli bir şekilde çalışır.

<blog-image-container>
  <smart-figure src="https://i.imgur.com/j6jzb6E.jpg" caption="Mağaza giriş ekranı"></smart-figure>
  <smart-figure src="https://i.imgur.com/wzwNewB.jpg" caption="Eklenti arama"></smart-figure>
</blog-image-container>

<blog-image-container>
  <smart-figure src="https://i.imgur.com/TREkb1R.jpg" caption="Eklenti ayrıntıları"></smart-figure>
  <smart-figure src="https://i.imgur.com/6pDRgt5.jpg" caption="Eklenti yükleme"></smart-figure>
</blog-image-container>

Sadece Raycast uygulamasından değil, aynı zamanda Raycast'in sitesindeki Mağaza kısmından da Raycast'de varolan eklentileri inceleyebilir ve site üzerinden de tek tık ile eklentiyi bilgisayarınızdaki Raycast uygulamanıza yükleyebilirsiniz. Site üzerindeki mağazaya [buradan](https://www.raycast.com/store) ulaşabilirsiniz.

Mağazadaki eklentilerden benim en sevdiklerim **Bitwarden** şifre yöneticisi eklentisi, **Imgur Resim Arama** eklentisi, **Authy 2FA** eklentisi, **Google Çeviri** eklentisi ve Raycast ekibinin yaptığı **GitHub** eklentisidir. Ben de şimdiden Raycast için birkaç eklenti geliştirdim ve paylaştım. Şimdilik aklıma sadece [Must](https://www.raycast.com/eggsy/must) (film ve dizi takip uygulaması) ve [Last.fm](https://www.raycast.com/eggsy/lastfm) gelse de ileride kullanıcılara yararlı olabileceğini düşündüğüm şeyleri de eklemeye devam edeceğim.

Eklenti geliştirmek, React ve basit komponentler ile yapıldığı için oldukça kolay oluyor, eğer siz de Raycast uygulamasına sahipseniz ve eklenti geliştirmeyi merak ediyorsanız, [buradan](https://developers.raycast.com/) dokümanlara ulaşabilir ve [buradan](https://www.raycast.com/eggsy) da benim Raycast profilime ulaşıp yaptığım eklentilere bakabilir, kaynağını inceleyebilirsiniz.

<smart-figure src="https://i.imgur.com/eOIfx87.jpg" caption="Basit bir Raycast eklentisi kodu örneği"></smart-figure>

Mağazadaki eklentilerin nasıl göründüğünü merak ediyorsanız, aşağıdaki videoda Last.fm eklentimi onaylatmak için çektiğim kullanım şeklini görebilirsiniz. Bu ve bunun gibi onlarca eklenti şimdiden Raycast mağazasında yerini almış ve kullanıcılar tarafından ücretsiz olarak kullanılmaya hazır durumda.

<video src="https://user-images.githubusercontent.com/13917975/149525948-9b23ae6c-ed08-4fb7-99c5-c8376f40d59f.mov" controls></video>

Videoda gördüğünüz gibi eklentiler `API tokenleri` gibi veriler isteyebilir, daha sonra bu bilgileri eklentilerinde kullanarak istekler gerçekleştirebilirler. Her eklenti böyle gereksinimler duymasa da bu sayede kullandığınız eklentiyi özelleştirebilir ve daha güçlü bir deneyim elde edebilirsiniz.

Raycast bu aralar Mac'de en sevdiğim araç olmayı başardığı için bu gönderiyi yazma gereksinimi duydum. Eğer Mac'iniz varsa ve böyle bir aracın sizin için kullanışlı olabileceğini düşünüyorsanız siz de Raycast'i indirebilir ve kullanmaya başlayabilirsiniz. Raycast'in sitesine [buradan](https://www.raycast.com/) ulaşabilirsiniz. Eğer yararlı olabileceğini düşündüğünüz, eklenmesini istediğiniz bir eklenti fikri varsa, yorumlarda belirtebilirsiniz.
